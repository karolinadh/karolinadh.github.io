---
layout:     post
title:      "Porozprávajme sa o smrti"
subtitle:   ""
date:       2019-11-11
author:     "Memento Mori"
header-img: "img/zakazana_smrt.jpg"
tags:
    - Smrť
    - Death dinner
    - Michael Hebb
    - Aktivizmus
    - Trúchlenie
    
---

Na jednej strane sa nám v súčasnosti vďaka technologickému a medicínskemu pokroku darí žiť dlhšie a lepšie, čoho dôsledkom je, že naše osobné stretnutia so smrťou sú zriedkavé alebo prichádzajú oveľa neskôr v živote ako kedysi. Na druhej strane to však neznamená, že keď už sa so smrťou stretneme, vieme, ako sa s touto situáciou a pocitmi vysporiadať. Práve naopak. Prežívame to o to intenzívnejšie, ale zároveň intímnejšie, pretože táto skúsenosť išla v spoločnosti úplne do úzadia a ani v úzkom kruhu rodiny a priateľov o nej zriedka kedy nahlas rozprávame. 

Jedným z dôvodov môže byť to, že na to jednoducho nikdy nie je vhodná doba. Asi nikto z nás nejde v piatok von s kamarátmi na pivo, aby sa rozprával o smrti. Netvrdím, že k tejto téme počas rozhovoru nikdy nezablúdime, avšak stáva sa to tak zriedka, že keby aj o nej niekto začal hovoriť, väčšine z nás by napadlo, že je to príliš morbídne a nehodí sa to.

Rozprávať o smrti ale treba. A my sa o nej rozprávame veľmi málo. Myslia si to odborníci a myslí si to aj <a href="http://hebb.life/">Michael Hebb</a>, autor knihy <a href="https://books.google.sk/books/about/Let_s_Talk_about_Death_over_Dinner.html?id=mpdKDwAAQBAJ&source=kp_cover&redir_esc=y"><em>Let’s Talk About Death (Over Dinner)</em></a>. Tento americký umelec, aktivista a odborník na smrť založil koncept <a href="https://deathoverdinner.org/">DeathOverDinner.org</a>, podľa ktorého sa o najdôležitejších témach nášho života máme rozprávať so svojimi blízkymi, a to práve pri jedle. Máme sa rozprávať o tom, ako si predstavujeme našu smrť, hlavne sa však máme rozprávať o tom, aký život chceme prežiť.

Tvorca konceptu <em>death dinners</em> nemá na organizovanie takýchto stretnutí licenciu, takže ich môže organizovať ktokoľvek a podoby môžu mať rôzne. Môžeme sa v rodinnom kruhu porozprávať o tom, ako si predstavujeme vlastnú smrť. Alebo sa napríklad stretne skupina do vtedy neznámych ľudí, ktorí počas večere spomínajú na svojich mŕtvych zosnulých. Takáto večera môže mať aj silný terapeutický účinok, pretože sa počas nej ľudia otvoria (čo ide paradoxne ľahšie pri cudzích ľuďom) a od smútku a plaču sa dostanú až k smiechu a radosti a odchádzajú potom uvoľnení a odľahčení. Prejsť si procesom trúchlenia po smrti blízkeho je veľmi dôležité, v súčasnosti však býva častokrát opomenutý. A ľudia pritom niekedy potrebujú o tom svojom zosnulom niekomu porozprávať, aby tak jeho zážitky "žili" ďalej.











