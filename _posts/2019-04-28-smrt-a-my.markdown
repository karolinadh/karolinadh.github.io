---
layout:     post
title:      "Smrť a my"
subtitle:   ""
date:       2019-04-28
author:     "Memento Mori"
header-img: "img/zakazana_smrt.jpg"
tags:
    - Smrť
    - Život
    - Filozofia
    - Video
    
   
---

Myšlienky na smrť, či už našu alebo blízkej osoby, v nás vyvolávajú prevažne negatívne emócie – smútok, úzkosť, depresiu, strach a podobne. Zatiaľ čo v prvom prípade ide iba o naše predstavy, v druhom prípade ide o skutočnosť – keď nám zomrie blízka osoba, nedozvieme sa síce, čo sa s ňou  bude ďalej diať, ale prežívame jej absenciu. Uvedomujeme si zmenu, ktorá nastala, a s touto novou realitou sa snažíme postupne zmieriť.

S našou vlastnou smrteľnosťou je to však zložitejšie. To, ako nad tým rozmýšľame teraz, zostane len v našich predstavách – ako bude naša smrť asi vyzerať? čo asi budeme cítiť? alebo čo bude po nej? Nemôžeme si to prežiť, ako pri strate našej blízkej osoby, pretože už tu nebudeme, aby sme to prežívali. Paradoxne práve to by mohol byť dôvod, prečo by sme sa smrti nemali vôbec báť.

Dávnejšie som narazila na jedno <a href="https://www.youtube.com/watch?v=mjQwedC1WzI" target="_blank">video</a>, ktoré ponúka zaujímavý a prekvapivo uspokojivý argument, prečo smrť nie je pre nás zlá. Video v skratke predstavuje vybrané filozofické pohľady na život a smrť. Jeden z nich tvrdí nasledovné – buď sme živí, ergo smrť tu nie je, alebo sme mŕtvi a my už tu nie sme, aby sme ju prežívali. To znamená, že my a smrť sa nenachádzame v „rovnaký čas na rovnakom mieste“ a preto ani neexistuje moment, kedy by pre nás smrť bola zlá. 

Druhý súčasnejší argument, ktorý ma zaujal predpokladá, že ľudia sa boja smrti, lebo sa boja, že o „niečo prídu“ – nestihnú si dočítať knihy, ktoré majú rozčítané, navštíviť krajiny, ktoré majú v pláne, alebo nezískajú novú zručnosť. Akokoľvek sa stotožňujem s tým, že to je naozaj strašidelná predstava, pravda je taká, že veci sa diali, predtým ako som sa narodila, a tiež mi unikli. Takže, ak človek necíti stratu za tým, čo bolo, tak nie je dôvod, prečo by mal pociťovať stratu za tým, čo bude, aj keď toho nebude súčasťou. 









