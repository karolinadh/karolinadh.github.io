---
layout:     post
title:      "Čo je death acceptance?"
subtitle:   ""
date:       2018-11-05
author:     "Memento Mori"
header-img: "img/zakazana_smrt.jpg"
tags:
    - Smrť
    - Death acceptance 
    - Elisabeth Kübler-Ross
    - Wong
    - Pozitívna psychológia
   
---


Ako sa človek zmieruje s vlastnou smrteľnosťou? Prečo sa niektorí pri samotnej spomienke slova smrť panicky roztrasú, zatiaľ čo iní s ňou nemajú žiaden zjavný problém? Odborný anglický výraz, ktorý som si pre potreby tohto blogu preložila do slovenčiny ako „zmierenie sa so smrťou“ znie <em>death acceptance</em>. Jedna z prvých, ktorá sa témou smrti začala odborne zaoberať bola psychiatrička Elisabeth Kübler-Ross, ktorá je asi najviac známa svojou koncepciou piatich fáz, ktorými človek prejde, keď sa zmieruje so smrťou.

Podľa jej koncepcie, akceptácia je poslednou fázou tohto procesu. Jej práca bola podrobená istej kritike, dôležité však je, že sa jej v tom čase podarilo prelomiť isté tabu, ktoré smrť obklopovalo, a to hlavne v nemocničnom prostredí, medzi ľuďmi, ktorí sa so smrťou stretávali takmer denne – lekármi, personálom, ale aj príbuznými zomierajúcich. Práve týmto (ako aj širokej verejnosti) adresovala svoju knihu <em>On Death and Dying</em>, ktorú vydala v roku 1969.

Od časov Kübler-Ross výskum smrti začal napredovať a aj odborníci a vedci si túto tému začali viac všímať. Preto aj chápanie psychologických procesov, ktoré sú s uvedomením si našej smrteľnosti spojené, sa zmenilo. Na rozdiel od Kübler-Ross, akceptácia alebo zmierenie sa so smrťou nie je chápané ako rezignácia alebo niečo pasívne. Práve naopak, je to chápané ako úprimné uvedomenie si vlastných ohraničení. Človek, ktorý akceptuje vlastnú smrteľnosť si na jednej strane uvedomuje, že raz zomrie a na druhej strane na toto uvedomenie si reaguje pozitívne alebo aspoň neutrálne. 

Zrejme najlepšia definícia zmierenia sa so smrťou vychádza z výskumu Gessera, Wonga a Rekera, ktorí si ju definovali ako psychologickú pripravenosť na koniec života skladajúcu sa z dvoch zložiek: 
<ul>
	<li><em>konfrontácia so smrťou</em> (kognitívna pripravenosť na smrť) a</li>
	<li><em>integrácia smrti</em> (pozitívna alebo aspoň neutrálna emočná reakcia na túto skutočnosť).</li>
</ul> 

Vo svojom výskume odpozorovali, že podľa toho, ako sa ľudia zmierujú so smrťou, ich môžeme rozdeliť do troch skupín: 
<ol type="1">
<li>prvá to berie racionálne – smrť je nevyhnutnou súčasťou života, neboja sa jej, ale ani sa na ňu netešia (<em>neutral acceptance</em>);</li>
<li>druhá skupina vychádza z náboženských alebo spirituálnych predstáv – smrť vníma ako cestu k lepšiemu posmrtnému životu (<em>approach acceptance</em>);</li>
<li>tretia skupina to berie naopak pesimisticky – v živote, ktorý je plný nešťastia a bolesti, smrť je len lepšou alternatívou alebo únikom (<em>escape acceptance</em>). V tomto prípade sa však nejedná o úmyselnú smrť – samovraždu.</li>
</ol>

Tak, ako to pri výskumoch býva, ani tento poznatok by sme nemali brať ako konečný. Nie je vylúčená existencia ďalšej skupiny, ktorá používa inú psychologickú stratégiu, aby sa vyrovnala so smrťou. Možno sa práve vy neviete ani v jednej z týchto kategórií nájsť alebo práve naopak, máte pocit, že vás jedna z nich úplne vystihuje.





