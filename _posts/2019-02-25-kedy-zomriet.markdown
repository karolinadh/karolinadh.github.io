---
layout:     post
title:      "Kedy je najlepší čas zomrieť?"
subtitle:   ""
date:       2019-02-25
author:     "Memento Mori"
header-img: "img/zakazana_smrt.jpg"
tags:
    - Smrť
    - Zomieranie
    - Čas smrti
    - Zmysel života
   
---


Počas písania svojej bakalárskej práce som dlhšie rozmýšľala nad tým, či sa dá jednoznačne odpovedať na otázku, či existuje ideálny čas smrti alebo lepšie povedané vek, kedy človek tento svet opustí. Som si istá, že táto otázka nie je ničím výnimočná, a že si ju skôr či neskôr kladie každý z nás, bez ohľadu na to, či o smrti píše alebo sa jej viac venuje.

Keď zomrie v našom okolí mladý človek, ľudia sú šokovaní a častokrát sa neubránia konštatovaniu „prečo len zomrel taký mladý“. Na druhej strane, keď opustí tento svet starý človek, ľudia majú tendenciu spomínať na to, aký dlhý život prežil, koľko toho dokázal, ako nás ovplyvnil a zrejme nikto sa neubráni myšlienke, že takto to malo byť a náš smútok sa rýchlejšie zmení na nostalgiu.

Dovolím si tvrdiť, že naše predstavy o „ideálnej smrti“ alebo „ideálnom čase smrti“ sú pre každého subjektívnou záležitosťou, ktoré vychádzajú nie len z našej povahy, ale aj životnej skúsenosti, toho čo sme už prežili a do veľkej miery súvisia s tým, čo považujeme za „zmysel života“. Sú ľudia, pre ktorých jediným dôležitým ukazovateľom je, či splnili svoje poslanie, či prežili zmysluplný život a pokiaľ áno, to kedy a za akých okolností zomrú, už hrá vedľajšiu rolu. 

S tým ako medicínska technológia posledné desaťročia pokročila, sa dostávame do štádia, kedy sa ľudia dožívajú veľmi vysokého veku, zomierajú na choroby, ktorých sa ich predkovia ani nemohli dožiť a celková populácia starne. Keď sa teda pozerám na starých ľudí v mojom okolí, za ideálnu smrť by som považovala taký vek, ktorý je dostatočne vysoký na to, aby som si mohla povedať, že som čo to prežila, ale zároveň nie až príliš vysoký, aby som ešte mala kontrolu nad svojím telom a mysľou. Taktiež si ale uvedomujem, že táto moja predstava sa môže časom, skúsenosťami a okolnosťami zmeniť, a že smrť v tomto ohľade vôbec nie je fér.







