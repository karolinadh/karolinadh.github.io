---
layout:     post
title:      "Ako sa zmieriť s vlastnou smrťou?"
subtitle:   ""
date:       2018-11-04
author:     "Memento Mori"
header-img: "img/zakazana_smrt.jpg"
tags:
    - Smrť
    - Death acceptance 
    - Existenciálna psychoterapia
    - Pozitívna psychológia
    - Irvin Yalom
    - Robert Kastenbaum
---

Odborníci, najmä psychológovia a psychoterapeuti, ktorí pracujú s existenciálnymi témami ako sú smrť, existencia a zmysel života zastávajú názor, že na to, aby sme mohli žiť plnohodnotný život, musíme akceptovať vlastné ohraničenie a jedným z nich je zmieriť sa s vlastnou smrteľnosťou. Podľa psychológa Roberta Kastenbauma vyrovnanie sa s vlastnou smrteľnosťou je nevyhnutným krokom na ceste k dospelosti. Aj keď sa môže zdať, že potláčanie a vyhýbanie sa tejto téme je ľahšie, v konečnom dôsledku je to práve naopak. 

Existenciálny psychoterapeut Irvin Yalom tvrdí, že vyhýbanie sa myšlienke vlastnej smrti je nebezpečné, pretože to nie len zaberá veľa času a energie, ale taktiež je to neefektívne, lebo skôr či neskôr s ňou budeme konfrontovaní (napr. príde choroba, niekto v našom okolí zomrie a pod.) alebo sa toto potláčanie prejaví niekde inde (napr. depresia, stres). 

Ako psychoterapeut sa počas svojej praxe stretol s množstvom klientov, ktorí za ním prišli s problémom, ktorý iba zakrýval ten skutočný – strach a úzkosť so smrti. Podľa Yaloma každý človek v živote musí čeliť tzv. <em>awakening experiences</em> – udalostiam alebo situáciám, kedy je konfrontovaný so svojou smrteľnosťou, a ktoré ho prinútia zamyslieť sa nad vlastným životom a smrťou. Tieto udalosti môžu byť rôzne, no najčastejšie sú to práve narodeniny, výročia, stretávky, dôležité rozhodnutia, choroba alebo smrť blízkeho. 

Existenciálni psychoterapeuti kladú dôraz hlavne na slobodu a vzťahy, v tomto prípade na vzťahy medzi terapeutom a jeho klientom, ako aj medzi klientom a jeho okolím, ktoré by mu mali pomôcť s úzkosťou a negatívnymi emóciami, ktoré im myšlienka smrti spôsobuje. Ich hlavnou tézou je, že sebarealizácia je možná až po tom, ako sa človek vyrovná s vlastnou smrteľnosťou. Uvedomujú si, aké nástrahy v sebe skrývajú potláčanie a vyhýbanie sa myšlienke smrti, a preto kladú veľký dôraz na to, aby sme našu smrteľnosť plne integrovali do nášho života. 

Ďalší „tábor“, ktorí do tejto debaty prispieva svojimi poznatkami sú pozitívni psychológovia, ktorí tvrdia, že na to, aby sme sa vyhli úzkosti, by sme mali svoju pozornosť v každodennom živote upriamiť na osobný rozvoj a to pozitívne, čo v živote máme. Dôraz kladú na význam a zmysel života, ktorý je subjektívny a každý si ho musí nájsť sám pre seba. Na to, aby sme sa smrti nebáli „stačí“, aby sme prežívali svoj život autenticky – aby sme sa venovali tomu, v čom my sami zmysel vidíme. 

 „Ži svoj život naplno“, „mysli pozitívne“, alebo „buď sám sebou“ znie ako cliché, v otázkach života a smrti sú však takéto rady opodstatnené, pretože náš čas na zemi je ohraničený. Ak sa upriamime na nesprávne veci a budeme sa hnať za nesprávnymi cieľmi, môže sa stať, že naša úzkosť bude len narastať, pretože si uvedomíme, že čas sa kráti a my sme neurobili to, čo sme v živote chceli alebo mali, nech už je to čokoľvek. 
 
Nesmrteľní nie sme a ani nebudeme a s týmto vedomím by sme mali aj žiť. 





