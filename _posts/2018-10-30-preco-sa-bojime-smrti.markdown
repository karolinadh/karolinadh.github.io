---
layout:     post
title:      "Prečo sa bojíme smrti?"
subtitle:   ""
date:       2018-10-30
author:     "Memento Mori"
header-img: "img/zakazana_smrt.jpg"
tags:
    - Smrť
    - Zygmunt Bauman 
    - Strach
    - Úzkosť
    - Wong
---

Hovorí sa, že smrť je jednou z mála istot, ktoré v živote človek má – je totiž jedno, kto sme a čo robíme, isté je, že jedného dňa zomrieme. V čom si však už takí istí byť nemôžeme je to, za akých okoľností k tomu dôjde. Dokonca si nemôžeme byť ani istí, či smrť je definitívnym koncom našej existencie. A práve táto neistota v nás vyvoláva úzkosť až strach. 

Z pohľadu biológie sa dá smrť celkom jednoznačne definovať ako zastavenie sa všetkých životných funkcií. Avšak náš vzťah k smrti je oveľa komplexnejší ako táto definícia – netýka sa len tých, ktorí sú v priamom ohrození života, ale každého. Dôvodov, ktoré môžu stáť za naším strachom zo smrti, je niekoľko: konečnosť smrti, neistota, čo bude nasledovať, strach z ničoty, z bolesti, z umierania, zo straty, zo „súdu“ a trestu, strach z násilnej smrti, strach, že nestihneme dokončiť začaté, alebo strach z opustenia blízkych.

Prečo je smrteľnosť pre nás problematická? Myšlienka našej smrteľnosti pre nás vytvára kognitívny problém – na jednej strane je túžba žiť, na druhej strane uvedomenie si, že tento život je ohraničený – smrťou. Filozofi to opisujú slovom horkosladký (bittersweet), pretože smrť sa nespája iba s úzkosťou, strachom a vyhýbaním, ale aj inšpiráciou a túžbou byť súčasťou niečoho väčšieho.

Existenciálni psychológovia sa zhodujú, že ľudia sú jediné bytosti, pre ktoré je vlastná smrteľnosť problémom, pretože ľudia nedokážu pochopiť svoju ne-existenciu. Sociológ Bauman sa na problematiku ľudskej smrteľnosti pozerá filozoficky, keď o smrti píše ako o „traumatickej“ udalosti. Podľa Baumana, zistenie, že smrteľnosť nemá riešenie, pretože de facto nie je problémom, je konečným zdrojom hrôzy. Ako a prečo tento „problém“ vznikol? Evoluční psychológovia argumentujú, že uvedomovanie si vlastnej smrteľnosti (death awareness) je trochu nešťastným vedľajším produktom sebauvedomenia (self-awareness) avšak to, ako samotné sebauvedomenie vzniklo zostáva nevysvetlené. 

Niektorí idú ešte ďalej a zastávajú názor, že ľudia sa viac boja nezmyselného života  ako samotnej smrti. Wong a jeho tím, ktorý sa dlhé roky venuje výskumu ľudských predstáv a vzťahu k smrti tvrdí, že naše predstavy o smrti a živote sú prepletené a nemôžeme ich od seba izolovať- náš postoj k smrti môže ovplyvniť postoj k životu a naopak. Preto tí, ktorí považujú svoj život za hodnotný a zmysluplný, by mali pociťovať menšiu úzkosť a strach ako tí, pre ktorých je vlastná existencia nezmyselná. Úplná strata strachu zo smrti však možná nie je a žiaden psychológ by ju ani neodporúčal, pretože aj ten nám pomáha prežiť.




