---
layout:     post
title:      "Za všetkým hľadaj smrť"
subtitle:   ""
date:       2019-08-21
author:     "Memento Mori"
header-img: "img/zakazana_smrt.jpg"
tags:
    - Smrť
    - Ernest Becker
    - The Denial of Death
    - Terror Management Theory
    - Sociálna psychológia
    - Evolučná psychológia
    - Výskum
    
   
---

Smrť v nás vyvoláva zmiešané pocity – je pravda, že na jednej strane si ju spájame so strachom, úzkosťou a vyhýbaním sa, no na druhej strane, môže byť tiež zdrojom inšpirácie a túžby byť súčasťou niečoho väčšieho. 
Antropológ Ernest Becker v svojej knihe <a href="https://en.wikipedia.org/wiki/The_Denial_of_Death" target="_blank"><em>The Denial of Death</em></a> z roku 1973 predstavil myšlienku, že prevažná väčšina ľudskej činnosti je motivovaná snahou ignorovať alebo vyhýbať sa myšlienke vlastnej smrteľnosti. Myšlienka našej pominuteľnosti vytvára takú hlbokú a podvedomú úzkosť, že ľudia strávia celý život pokúšaním sa to pochopiť.

Jeho myšlienky boli ďalej prevzaté skupinou psychológov – Jeff Greenberg, Sheldon Solomon a Tom Pyszczynski – pri postulovaní tzv. <a href="https://en.wikipedia.org/wiki/Terror_management_theory" target="_blank"><em>Terror Management Theory</em></a>. Táto teória z oblasti sociálnej a evolučnej psychológie postuluje, že základný psychologický konflikt je výsledkom opozície medzi pudom sebazáchovy a uvedomením si, že smrť je nevyhnutná a do istej miery nepredvídateľná. Tento konflikt v nás vyvoláva teror, s ktorým sa spoločnosť snaží vyrovnať pomocou kultúrnych hodnôt alebo symbolických systémov, ktorých cieľom je priniesť životu zmysel a cieľ. Inými slovami <em>kultúra</em> je riešením tohto teroru, a to tým že ponúka ľuďom doslovnú nesmrteľnosť (napr. viera v posmrtný život, náboženstvo) alebo symbolickú nesmrteľnosť (napr. prostredníctvom národnej identity, budúcich generácií). 

K tejto teórii je už množstvo dostupného materiálu v podobe štúdií a odborných článkov, ktoré stojí za to si prečítať. Odhliadnuc od toho, či jej rozumieme alebo nie, keď sa nad tým zamyslíme a začneme si všímať svet okolo nás, zistíme, že tému smrti nie len nájdeme v našej tvorbe, ale že ľudí aj inšpiruje, aby tvorili. Mojím obľúbeným príkladom je séria o Harrym Potterovi, v ktorej sa na jednej strane smrť prepletá celým príbehom, na druhej strane jej autorka J.K. Rowling priznala, že smrť jej matky do veľkej miery ovplyvnila jej písanie. A takýchto príkladov nájdeme určite množstvo.

Keď sa vrátim k prvej vete tohto príspevku, smrť, hoci je to udalosť veľmi traumatická, je hybnou silou v našich životoch. Inšpiruje nás tvoriť, písať, skladať piesne, ale tak isto sa kvôli nej správame hostilne k iným, vedieme vojny a pod. Práve vďaka našej smrteľnosti zanechávame po sebe stopu, či už doslovnú v podobe diela alebo symbolickú v podobe spomienok alebo naratív v mysliach našich najbližších.









