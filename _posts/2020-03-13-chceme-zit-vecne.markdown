---
layout:     post
title:      "Zamyslenie sa nad nesmrteľnosťou alebo chceme žiť večne?"
subtitle:   ""
date:       2020-03-13
author:     "Memento Mori"
header-img: "img/zakazana_smrt.jpg"
tags:
    - Smrť
    - Nesmrteľnosť
    - Dlhovekosť
    - Zamyslenie
    
---

Otázka dlhovekosti ľudí fascinovala už od nepamäti. Nemusíme byť ani odborníci na históriu či filozofiu, stačí že sme za svoj život prečítali nejaký fantastický román, napríklad aj takého Harryho Potter, aby sme videli, ako sa ľudia všemožne snažia s touto témou vysporiadať. V ideálnom prípade chcú smrť oddialiť, v tom extrémnejšom dokonca pokoriť. 

Téma dlhovekosti alebo rovno nesmrteľnosti už v súčasnosti prestáva byť len fikciou z románu. Nemyslím to preto, lebo by vedci našli zázračne liek, ako žiť večne, ale skôr preto, lebo nad touto témou začali reálne uvažovať. Niektorí do takej miery, že sú presvedčení, že víťazstvo človeka nad smrťou je len otázkou času a tých správnych nástrojov. Iní sú skeptickejší a opatrnejší vo svojich tvrdeniach.

Tu by som podotkla, že sa tejto téme sama nevenujem. Ako človeka, ktorý si o smrti pre potreby svojej bakalárskej a neskôr aj magisterskej práce čo to načítal, ma však zaujalo, ako sa na to pozerajú vedci z druhej strany – tí, ktorí sa so smrťou nesnažia vyrovnať, ale rovno ju úplne odstrániť. Jedna myšlienka v prospech nesmrteľnosti, s ktorou som sa už viackrát stretla je, že keď môžeme pozorovať, ako sa v porovnaní s minulosťou predlžuje priemerná dĺžka života, prečo by sa to malo zastaviť? Ľudia v minulosti sa predsa dožívali výrazne menej a teraz vďaka medicínskemu a technologickému pokroku vieme život zachrániť a predĺžiť aj v prípadoch, kedy vyzerá byť všetko stratené. A technológie stále napredujú, to znamená, že raz bude možné žiť 150, 200, alebo 300 rokov!

Ja si takýmto myšlienkovým pochodom nie som taká istá. To, že sa kvalita a dĺžka života predĺžili hneď neznamená, že nemá svoje hranice. Samozrejme, že keď hovoria vedci o nesmrteľnosti nemyslia tým nevyhnutne život v tom istom tele. Hovorí sa totiž aj o takzvanej „virtuálnej“ alebo „digitálnej“ nesmrteľnosti, kedy sa vedomie človeka (všetko to čo ho robí ním a čo je beztak záhada sama o sebe) zoberie a vloží napríklad do počítača alebo robota a tým spôsobom, jeho telo síce umrie, ale jeho vedomie bude žiť večne. Takáto digitálna nesmrteľnosti je okrem iného aj témou jedného dielu známeho seriálu Black Mirror.

Otázku, ktorú si vtedy kladieme je, či môžeme žiť večne. Mne však napadá iná a myslím, že dôležitejšia otázka: <em>chceme žiť večne?</em> Prečo by niekto chcel žiť večne? Je to trochu myšlienkový experiment, ale vieme si predstaviť život bez smrti? Aké by to malo následky, keby sme nemuseli nikdy zomrieť? A ako by to zmenilo svet, v ktorom žijeme? Aké by to bolo super, keby sme mali neobmedzený čas na všetko, čo chceme robiť, zažiť, skúsiť? Ale bolo by to až také super? Ako by sa tým zmenila naša vnútorná motivácia a prežívanie? Koniec koncov už by sme nemuseli robiť kompromisy a rozhodovať sa, ktorou životnou cestou sa vydať, keďže by sme mali všetok čas skúsiť viaceré. 

Samozrejme, že by to až také super nebolo. Ľudia by sa rodili, ale nezomierali? Asi by nás bolo na zemi po čase strašne veľa. Alebo horšie zomierali by iba niektorí a tí vyvolení by mohli dosiahnuť nesmrteľnosť. Jediná „pekná“ vec na smrti je tá, že je spravodlivá – čaká na každého. Okolnosti budú síce rôzne, ale na teraz si môžeme byť istí, že raz si príde aj po nás, aj po našich priateľov, aj po našich nepriateľov. 

Z výskumov, ale aj obyčajného pozorovania vyplýva, že smrť dáva nášmu životu zmysel. Asi nie každý ho potrebuje, ale ak sme z tých, ktorí majú potrebu si udalosti vo svojom živote vysvetľovať a prikladať im istú vážnosť, smrť nám práve dáva ten kontext, cez ktorý na život nazeráme. Lebo raz tu nebudeme.

<em>Raz sa mi snívalo, že mi zostávajú dva dni života, čo keby to v realite neboli dva dni, ale dve storočia...?</em>












