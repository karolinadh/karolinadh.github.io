---
layout:     post
title:      "Zakázaná smrť"
subtitle:   ""
date:       2018-10-29
author:     "Memento Mori"
header-img: "img/zakazana_smrt.jpg"
tags:
    - Smrť
    - Philippe Ariès 
    - Death studies
    - Nemocnica
    - Death Attitudes
    - Výskum
---

Pred pár mesiacmi v správach informovali o tom, že v Česku jedna politická strana navrhuje zákaz reklamy pohrebných služieb v blízkosti nemocníc, argumentujúc, že je to „neetické, necitlivé a to posledné, čo chce človek vidieť“. Okrem toho, že tento návrh neprešiel, lebo zámer bol označený za nerealizovateľný a zbytočný potvrdzuje aj to, s čím sa stretne každý, kto sa začne trochu viac venovať téme smrti – že to, čo bolo kedysi prirodzenou súčasťou života, sa teraz stalo niečím, o čom sa nehovorí, neukazuje a možno dokonca nad čím sa ani nepremýšľa.

Pri písaní tohto príspevku by som sa odvolala na prácu francúzskeho historika Philippa Arièsa z roku 1974 s názvom <em>Western Attitudes Toward Death From The Middle Ages To The Present</em>, v ktorej rozoberá ako sa od stredoveku až po súčasnosť náš postoj k smrti menil, a aké špecifiká sprevádzali jednotlivé doby.

Vo svojej práci historik predstavil štyri základné obdobia, pričom prvé historické obdobie je charakterizované ako istá rezignácia k nášmu kolektívnemu osudu. Znamená to, že ľudia boli oboznámení ako s umieraním, tak aj s vlastnou smrteľnosťou: smrť bola jednoduchým verejným rituálom, ktorý organizoval samotný umierajúci pričom bolo nevyhnutné, aby sa ho účastnili príbuzní, priatelia a susedia.  Ariès toto obdobie zhrnul frázou <em>Et moriemur</em>, čiže Všetci zomrieme. Nasledujúce obdobie so sebou prinieslo mierne zmeny, pretože predstavilo dovtedy neznámy záujem o seba a individualitu každného človeka. Ľudia začali vidieť vlastnú smrť, <em>la mort de soi</em>. Tretie obdobie, ktoré začalo v 18.storočí, dalo smrti iný význam. Ľudia začali strácať záujem o vlastnú smrť a viac sa zameriavali na smrť druhého, <em>la mort de toi</em>. Smrť do tohto obdobia bola slávnostná, ale banálna udalosť – ľudia ju očakávali a riadili sa istnými rituálmi, keď nastala. Akokoľvek, v 19.storočí nastala zmena, pretože na scénu prišli emócie. 

Štvrté a zároveň posledné obdobie, ktoré Ariès opisuje predstavuje súčasnosť – niekedy v tretine minulého storočia sme sa stali svedkami revolúcie v chápaní smrti. Smrť, ktorá bola  v minulosti taká všadepríromná a známa, skoro úplne zmizla. Nie žeby ľudia prestali umierať, ale smrť a umieranie sa stali niečím zakázaným, hanebným, o čom sa nehovorí. 

Súčasné etnografické štúdiá smrti (death studies) tento argument podporujú tvrdením, že moderná západná spoločnosť je menej a menej zmierená so smrťou. Nie len symbolicky, ale aj fyzicky sa smrť a umierajúci dostali na okraj spoločnosti. Tento vyhýbavý postoj je úzko spojený s technologickým pokrokom v ostatných dekádach. Ľudia sa so smrťou a umierajúcimi stretávajú čoraz zriedkavejšie. Medicína predlžuje ľudský život v situáciách, kedy by to bez nej možné nebolo. Zatiaľ čo kedysi ľudia zomierali doma obklopení svojou rodinou a známymi, ľudia v súčasnosti zomierajú v nemocniciach a iných zariadeniach, kde sú obklopení lekármi a zdravotníckym personálom. Smrť a umierajúcich vytláčame na okraj spoločnosti, rovnako ako aj samotné smútenie za blízkym zosnulým. Ariès odpozoroval, že ľudia už nevyjadrujú svoj smútok otvorene. Robia tak sami a v tichosti. Už „sa nepatrí“, aby ľudia trúchlili na verejnosti a to, čo kedysi bolo až vyžadované,  je teraz zakázané. 

Na zamyslenie teda zostáva naša reakcia, keď sme konfrontovaní, hoci len s myšlienkou smrti. Je pochopiteľné, že návšteva nemocnice, hlavne v prípade umierajúceho blízkeho je psychicky náročná a vyvoláva negatívne emócie. Avšak ukrývanie faktu, že práve nemocnica (alebo iné zariadenie) je tým miestom, kde sa život väčšiny ľudí končí, nepomôže, aby sme sa na danú situáciu pripravili, alebo sa s ňou vyrovnali. 

Je prospešné vyhýbať sa niečomu, čomu sa už beztak dosť vyhýbame a koniec koncov je pre každého z nás neodvratné?



