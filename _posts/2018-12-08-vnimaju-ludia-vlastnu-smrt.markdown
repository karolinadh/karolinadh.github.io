---
layout:     post
title:      "Vnímajú ľudia vlastnú smrť?"
subtitle:   ""
date:       2018-12-08
author:     "Memento Mori"
header-img: "img/zakazana_smrt.jpg"
tags:
    - Smrť
    - Život
    - Vedomie
    - Medicína
    - Výskum
   
---


Pred pár dňami som na Internete narazila na zaujímavý článok, ktorý prezentuje výsledky <a href="https://onlinelibrary.wiley.com/doi/full/10.1002/ana.25147">výskumu</a> vedcov z univerzity Stony Brook v New Yorku. V ich výskume totiž zistili, že pár sekúnd po tom, ako srdce prestane biť, mozog ešte stále funguje – ľudia, ktorí boli oživení, spätne reprodukovali, čo sa dialo okolo nich, okrem iného vnímali rozhovory lekárov so sestričkami. Nikto presne do dnešného dňa nevie, čo sa s nami deje, keď zomrieme (alebo zomierame?), ale dané výsledky naznačujú, že ľudia sú si vedomí, že sú mŕtvi. 

Toto zistenie znie bezpochyby dosť hrozivo - keď si predstavíme, že tesne po smrti sme na chvíľu uzavretí vo svojom vlastnom tele, akokoľvek však nemôžeme nijak reagovať, iba vnímať, čo sa okolo nás deje, nejedného z nás chytá menšia panika. Podľa výskumníkov tieto výsledky môžu pomôcť pri zaobchádzaní pri zástave srdca a takisto aj pri predchádzaní poškodeniam mozgu počas resuscitácie. Okrem toho sa však dotýkajú aj niektorých hlbších tém, napríklad samotnej definície smrti, našich predstáv o smrti a zomieraní alebo hraníc vedomia.

Biologická definícia smrti je celkom jednoznačná, v tomto prípade je čas smrti určený tým, kedy nám prestalo biť srdce. Avšak už len zistenia z tohto výskumu nás nabádajú trochu pochybovať. Kedy je vlastne človek považovaní za mŕtveho, respektíve kedy je ten moment (ak je možné definovať jeden presný moment v čase), kedy „opustíme tento svet“? Časť toho, čo vieme o smrti je založená na obdobných vedeckých výskumoch, ale stále je tu obrovská časť, o ktorej nemáme žiadne poňatie. Tak, ako nemôžeme byť na dvoch miestach naraz, tak nemôžeme byť ani súčasne živí a súčasne mŕtvi a tí, ktorí túto hranicu definitívne prekročili, nám o tom už neporozprávajú. 

Alebo žeby nie? Kde sú hranice nášho vedomia? Pravda je taká, že samotná otázka vedomia zostáva jednou z najväčších záhad ľudstva, na ktorej pracujú odborníci a myslitelia z rôznych disciplín (medicína, filozofia, kozmológia atď). Ak nevieme, čo to vlastne je, ako to vzniklo a prečo, môžeme vedieť, kde má hranice? Končí sa naše vedomie smrťou? Spomínaný výskum načrtáva, že pravdepodobne existuje nejaký časový úsek po našej biologickej smrti, kedy vedomie ešte stále vníma svet okolo seba. Koľko to ale trvá? Mení sa potom naše vedomie na niečo iné alebo len proste zanikne? 






