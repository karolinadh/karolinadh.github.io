---
layout:     post
title:      "Čo je death anxiety?"
subtitle:   ""
date:       2019-10-10
author:     "Memento Mori"
header-img: "img/zakazana_smrt.jpg"
tags:
    - Smrť
    - Death anxiety
    - Úzkosť
    
---

Pomaly sa blíži čas, kedy sa vyberieme na hroby svojich blízkych, aby sme im položili veniec alebo zapálili sviečku. V tento čas si nejeden z nás pomyslí, „aj mňa to raz čaká“. Čo vtedy pociťujeme? Je to strach? Úzkosť? Neistota? Smútok? Myslíme vtedy viac na seba či našich zosnulých? 

V jednom z predošlých príspevkov som sa už venovala pojmu <em>death acceptance</em> (zmierenie sa so smrťou), s blížiacimi sa „dušičkami“ som sa rozhodla napísať aj niečo o <em>death anxiety</em> – úzkosti so smrti. Čo hovorí o tomto pocite výskum? Tomer a Eliason (1996) vo svojom výskume definujú úzkosť zo smrti ako negatívnu emocionálnu reakciu vyvolanú očakávaním stavu, v ktorom „ja“ neexistuje. V svojej práci navrhli model, v ktorom je táto úzkosť určovaná nasledovnými premennými: ľútosťou z minulosti, ľútosťou z budúcnosti a zmyslom/zmysluplnosťou smrti. Ľútosť z minulosti sa týka vnímania nenaplnenia životných ambícií, zatiaľ čo ľútosť z budúcnosti sa týka vnímania nemožnosti naplniť ich v budúcnosti. Zmysel alebo zmysluplnosť smrti súvisí s individuálnym chápaním smrti ako pozitívnej/negatívnej, zmysluplnej/nezmyselnej.

Podľa tohto modelu, bude osoba pociťovať veľkú úzkosť zo smrti, ak bude cítiť veľkú ľútosť súvisiacu s minulosťou alebo budúcnosťou a smrť bude vnímať ako bezvýznamnú. Naopak, osoba, ktorá pociťuje menšie poľutovanie a vníma svoju smrť ako zmysluplnú, by mala cítiť menšiu úzkosť zo smrti. Intuitívne sa nám môže zdať, že akceptácia smrti a úzkosť zo smrti sú protichodné pocity, keďže hranice medzi týmito postojmi nie sú príliš jasné. Ray a Najman (1974) však tvrdia, že to tak nie je, a že oba môžu pozitívne korelovať. Myšlienka žiť úplne bez strachu zo smrti podľa nich nie je možná; ľudia môžu akceptovať smrť a stále z nej mať obavy. Vo svojom tvrdení pokračujú nasledovne:

„Koniec koncov sa zdá, že existujú určité rozdiely medzi tými, ktorí jednoducho uzavreli všetky myšlienky na smrť, tými, ktorí sa boja smrti a vedia o tom, a tými, ktorí venovali nejaké myšlienky a úsilie tomu, aby sa so smrťou vyrovnali a napokon ju dokázali prijať bez úzkosti“.









